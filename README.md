![Veteranflygskolan](/assets/images/Veteranflygskolan-front.jpeg)

# Välkommen till Veteranflygskolan !

Hos oss kan du flyga som förr. Vi brinner för gamla flygmaskiner och vill sprida kunskap och gammal teknik. 

Oavsett om du inte har någon flygerfarenhet alls och vill bara följa med på en tur i ett av våra veteranflygplan för att få uppleva flyg från en svunnen tid eller om du är rutinerad pilot och vill utveckla ditt flygande genom att prova på eller flyga in dig på en riktig klassiker så kommer du inte glömma upplevelsen av att få flyga veteranflygplan.

Vi är baserade på Västerås Hässlö (ESOW) och huserar i [Västerås Flygmuseeum](https://www.flygmuseum.com/) som i sig är en rarität som en gång i tiden största fribärande konstruktion i Norden när hangaren byggdes på 30-talet.

Eftersom det dock ligger i flygets natur att snabbt och enkelt förflytta sig mellan olika orter kan vi dyka upp på alla flygfält inom rimlig avstånd från Mälardalen; så kan vi sprida kunskap om veteranflyg även utanför vår hemmabas - hör av dig, så berättar vi mer.

I dagsläge har vi tillgång till 5 luftvärdiga individer:

- 2st DeHavilland DHC-1 Chipmunk (SE-GRK 1950 samt SE-FNP 1952)
- 1st SK16-AT6-Harvard (SE-FUZ 1943)
- 1st Yakovlev-52 - YAK52 (SE-LVN 1991)
- 1st Pa30 TwinComanche (SE-EOK 1963)

Se mer om de olika typerna nedan under "Våra Flygplan". 

Utöver vanliga flygningar kan vi även erbjuda roteflygning med båda Chipmunkar eller SK16 & Yak52.
Vi anordnar även tekniska kurser för de individer vi har i vår verksamhet, se Aktuellt/Evenemang för aktuella datum. 


Vill du veta mer ? kontakta <veteran@hasslo.org>





Flygplanen vi flyger är från olika tidsepoker. Gemensamt är att alla är byggda före standardiseringens intåg i flyget. Därför har alla typer (och ibland individer) sina egna tekniska lösningar som stundtals skiljer sig rätt tydligt från dagens teknik. Vilket kräver en grundläggande tekniskt genomgång på marken innan flygningen.



Vid intresse, kontakta <veteran@hasslo.org>

## Vad krävs?

- Någorlunda flygtrim
- Intresse av att lära sig en helt ny form av flygning.
- Intresse av att lära sig gammal teknik.
- Nyfikenhet att flyga som man flög förr.
- Lite extra tid, då markgenomgång tar mer tid och är nödvändig.
- Hyfsat väder

## Vad krävs inte?

- Behörighet att flyga sporre eller tvåmotor (om man bara vill prova på).

## Vad kostar det?

Vi tillämpar timpris för både flygplan och lärararvode, priserna skiljer sig så klart åt beroende på maskin och kan förändras lite beroende på omkostnader för maskinen och bränslekostnader. Mer detaljerade priser får du vi intresseförfrågan.

## Vilka är vi?

Ett gäng flyglärare och flygentusiaster som brinner för gamla flygplan. Många av oss äger och underhåller ett eller flera veteranflygplan – och flyger dessa så klart. Normalt hittar ni oss och våra flygplan på [Västerås Flygmuseeum](https://www.flygmuseum.com/), som är en samarbetspart i detta initiativ.


## Vad erbjuder vi?

- Tekniska kurser för de veteranflygplan vi har tillgång till.
- Provlektioner – för alla som vill prova på och känna skillnaderna i att flyga ett veteranflygplan.
- Inflygningar på de typer vi har tillgång till, dvs komplett utbildning för att få godkänd på typen.
- Repetetionsutbildningar på de typerna vi har tillgång till.
- En helt ny flygupplevelse bortom klubbflygplanens värld.

## Vad erbjuder vi inte?

- Möjlighet att fritt hyra flygplanen i HFF efter inflygning. 

Vi lyfter den här punkten för att tydliggöra att dessa maskiner inte hyrs ut genom klubben. Detta är en satsning tillsammans med de entusiaster som äger maskinerna i dag. Efter prova på pass och en eventuell inflygning på typen är det sen upp till respektive flygplansägare att avgöra vem eller vilka som får flyga dess maskiner. 

Anledningen att de – trots sin entusiasm och önskan att sprida denna passion för veteranflyg – behöver vara mer restriktiva med vilka de låter hyra maskinerna är flera. Flygplanen är gamla och inte i produktion längre, detta innebär att tillgång till reservdelar är allt från begränsat till näst intill obefintligt. Där det finns delar så är dessa inte helt sällan “svindyra”. 

Även mindre incidenter som leder till skador är oftast förenad med höga kostnader och ett garanterat krångel med att hitta reservdelar någonstans i världen. Det kan vara så illa att även en till synes mindre skada blir en dödsdom för maskinen då det kan vara praktiskt eller ekonomiskt orimligt att återställa maskinen till luftvärdigt skick.

Till följd blir försäkringskostnaderna avsevärt högre för dessa flygplan, och det ställs ofta krav på namngivna piloter och tydliga krav på erfarenhet.

Så med det sagt är det bra att veta att en flygning genom Veteranflygskolan kommer vara en oförglömlig upplevelse. Även så en komplett inflygning på typen. Men därefter är det helt upp till ägaren. Vissa ägare kommer blankt säga nej till uthyrning medan andra kanske är mer öppna (troligen först när de lärt känna piloten personligen). Men att flyga med instruktörer kommer alltid vara möjligt.

## Flygplan och typer som erbjuds

### DHC-1 DeHavilland Chipmunk

![DHC-1 - DeHavilland Chipmunk](/assets/images/chipmunk.webp)

Första flygning 1946, våra individer från 1950 (GRK) och 1952 (FNP).

Chipmunk är efterföljaren till Tiger Moth som primary trainer i flertal flygvapen i Västvärlden efter andra världskriget; typen kallas oxå för poor man’s Spitfire p.g.a. sina enastående aerodynamiska egenskaper.

För Chipmunk kan vi t.o.m. erbjuda roteflygning då vi har tillgång till två individer.

Detta är ett perfekt insteg i veteranflygets värld!

### SK16 – Noorduyn AT-16-ND Harvard IIB

![SK16 - Noorduyn AT-16-ND Harvard IIB](/assets/images/harvard-sk16-2.webp)

Första flygning 1935, vår individ (FUZ) är från 1942.

Individen användes först i Kanadensiska flygvapnet. 1947 togs den in i Svenska flygvapnet som SK16A och blev den Svenska militärattachéns tjänsteflygplan i USA. År 1951 kom den sen till Sverige och efter sitt militära bruk fick den sin civila registrering 1973 och står idag på västerås flygmuseem.

Denna typ var det avancerade träningsflygplanet för de flesta allierade flygvapnen under andra världskriget. I folkmun kallades typen för bland annat Pilot Maker.

### YAK-52 – Yakovlev

![YAK-52 – Yakovlev](/assets/images/yak-52.webp)

Första Flygning 1976 – vår individ (LVH) är från 1991

Yak-52 var grundskolsflygplanet i Sovjetunionens flygvapen och togs fram som en efterträdare till Yak-50.

Även om typen är relativt ny så designades den för att vara ett insteg till tidiga efterkrigstidens militärflygplan. Flygplanet har en stjärnmotor och är idag ett populärt flygplan för avancerad flygning.

### PA-30 – Piper Twin Commanche

![PA-30 - Piper Twin Commanche](/assets/images/commanche.webp)

Första Flygning 1962, vår individ (EOK) från 1963

Detta är Pipers Tvåmotorsmaskin i premiumsegmentet från tidigt 60-tal.

Modellen är konstruerad av Ed Swearingen som några år senare sedan byggde LearJeten. Den har en enastående prestanda som än idag är svårslagen.

Denna individ är utrustad för full IFR med modern avionik samt avisning.
